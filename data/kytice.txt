Zemřela matka a do hrobu dána, 
siroty po ní zůstaly; 
i přicházely každičkého rána 
a matičku svou hledaly.

I zželelo se matce milých dítek; 
duše její se vrátila 
a vtělila se v drobnolistí kvítek, 
jím mohylu svou pokryla.

Poznaly dítky matičku po dechu, 
poznaly ji a plesaly; 
a prostý kvítek, v něm majíc útěchu, 
mateřídouškou nazvaly. -

Mateřídouško vlasti naší milé, 
vy prosté naše pověsti, 
natrhal jsem tě na dávné mohyle - 
komu mám tebe přinésti?

Ve skrovnou já tě kytici zavážu, 
ozdobně stužkou ovinu; 
do šírých zemí cestu ti ukážu, 
kde příbuznou máš rodinu.

Snad se najde dcera mateřina, 
jí mile dech tvůj zavoní; 
snad že i najdeš některého syna, 
jenž k tobě srdce nakloní!
